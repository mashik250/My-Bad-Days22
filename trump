ট্রাম্পের ব্রেকফাস্টে আমন্ত্রণ পেলেন তারেক রহমান-ফখরুল-খসরু

যুক্তরাষ্ট্রের ন্যাশনাল প্রেয়ার ব্রেকফাস্টে বিএনপির ভারপ্রাপ্ত চেয়ারম্যান তারেক রহমান, মহাসচিব মির্জা ফখরুল ইসলাম আলমগীর এবং স্থায়ী কমিটির সদস্য আমীর খসরু মাহমুদ চৌধুরীকে আমন্ত্রণ জানানো হয়েছে। দলটির প্রেস উইংয়ের পক্ষ থেকে জানানো হয়, যুক্তরাষ্ট্রের নতুন প্রেসিডেন্ট ডোনাল্ড ট্রাম্পের পক্ষ থেকে শুক্রবার (১০ জানুয়ারি) ন্যাশনাল প্রেয়ার ব্রেকফাস্টে অংশ নিতে এ আমন্ত্রণ জানানো হয়। 

ইউএস কংগ্রেসনাল কংগ্রেসের নেতৃত্বে আয়োজিত ন্যাশনাল প্রেয়ার ব্রেকফাস্ট অনুষ্ঠানটি আগামী ৫-৬ ফেব্রুয়ারি ওয়াশিংটন ডিসিতে অনুষ্ঠিত হবে। ন্যাশনাল প্রেয়ার ব্রেকফাস্ট ইভেন্টটি মূলত খ্রিস্টান ব্যক্তিত্ব, পাদ্রী, নির্বাচিত কর্মকর্তা এবং উদ্যোক্তাদের একটি সমাবেশ। যা সাধারণত ফেব্রুয়ারির প্রথম বৃহস্পতিবার ওয়াশিংটন ডিসিতে অনুষ্ঠিত হয়। এই অনুষ্ঠানে প্রতিবছর প্রায় ৩,৫০০ অতিথি উপস্থিত হন, যার মধ্যে ১০০ টিরও বেশি দেশের আন্তর্জাতিক আমন্ত্রিত অতিথিরাও রয়েছেন।

উল্লেখ্য, ২০ জানুয়ারি ডোনাল্ড ট্রাম্পের মার্কিন যুক্তরাষ্ট্রের ৪৭তম রাষ্ট্রপতি হিসেবে শপথ গ্রহণের কথা রয়েছে।
